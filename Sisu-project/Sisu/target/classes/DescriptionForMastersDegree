Työelämässä on useita tekijöitä, jotka haastavat kehittämään työn ja hyvinvoinnin tutkimusta sekä siihen perustuvaa yhteiskuntatieteellistä koulutusta. Keskeisimpiä tekijöitä, jotka haastavat kehittämään koulutusta ovat - työorganisaatioiden jatkuvat muutokset, kansainvälistyminen ja monikulttuuristen työyhteisöjen yleistyminen, - työvoiman koulutus- ja ammattitaitovaatimusten kohoaminen ja työn tietoistuminen - ikärakenteen muutos, työelämän sukupolvenvaihdos ja työurien pidentäminen - työnteon muotojen moninaistuminen - työn ja muun elämän yhteensovittamisen haasteet - työtä koskevien asenteiden ja arvostusten muutokset. Kaikki nämä tekijät vaikuttavat siihen, että työelämässä tarvitaan työn ja hyvinvoinnin kysymyksiin perehtyneitä asiantuntijoita. Työelämän laadusta, työntekijöiden osaamisesta ja hyvinvoinnista on tullut entistä keskeisempi työn tuottavuuden perusta. Näiden prosessien ohjaamiseen tarvitaan työn ja hyvinvoinnin asiantuntijoita. Tampereen yliopistossa toteutettava työn ja hyvinvoinnin maisteriohjelma vastaa sekä arvioitavissa olevaan asiantuntijatarpeen kasvuun että olemassa olevan koulutuksen hajanaisuuteen ja puutteisiin. Maisteriohjelman opinnot koostuvat syventävistä opinnoista 95 op ja vapaasti valittavista opinnoista 25 op.
Työn ja hyvinvoinnin maisteriohjelman syventävät opinnot (95 op) koostuvat työelämän ja työhyvinvoinnin teemakursseista (25 op), tutkimusmetodologia-opinnoista (10 op), työelämään suuntaavista opinnoista (15 op), työelämän ja työmarkkinoiden tutkimus -opintojaksosta (5 op) sekä pro gradu -tutkielmasta ja -seminaarista (40 op).